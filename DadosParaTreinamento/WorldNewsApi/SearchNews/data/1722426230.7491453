{"id": 243361432, "title": "Tun Pehin Sri Wan Junaidi ketuai \u2018Sarawak Harmony Walk\u2019 2024", "text": "KUCHING, 29 Jun: Sekitar 5,000 orang menyertai \u2018Sarawak Harmony Walk\u2019 2024 anjuran Unit Hal Ehwal Agama-Agama Lain (Unifor) pada pagi ini. Peserta yang terdiri daripada pelbagai agama telah berhimpun di Padang Merdeka di sini seawal jam 6 pagi. Pada penganjuran kali ini, ia dimeriahkan dengan kehadiran Yang di-Pertua Negeri Sarawak Tun Pehin Sri Dr Wan Junaidi Tuanku Jaafar serta isteri Toh Puan Fauziah Mohd Sanusi. Acara dimulakan dengan persembahan beberapa buah lagu dan acara senamrobik sebagai aktiviti memanas badan. Tetamu-tetamu kenamaan serta peserta acara mulai berarak sepanjang 2.4 kilometer bermula dari Padang Merdeka pada jam 7 pagi. Perarakan tersebut diketuai oleh Tun Pehin Sri Dr Wan Junaidi dan tiba di garisan penamat pada jam 7.47 pagi. Selaras dengan tema \u2018Unity Is Our Calling\u2019, perarakan ini berarak melintasi rumah-rumah ibadat seperti masjid, kuil, tua pek kong dan gereja. Hadir sama Timbalan-Timbalan Premier Sarawak Datuk Amar Douglas Uggah Embas dan Datuk Amar Dr Sim Kui Hian dan Pengarah UNIFOR Datu Jack Aman Luat. \u2014 DayakDaily", "summary": "KUCHING, 29 Jun: Sekitar 5,000 orang menyertai \u2018Sarawak Harmony Walk\u2019 2024 anjuran Unit Hal Ehwal Agama-Agama Lain (Unifor) pada pagi ini. Peserta yang terdiri daripada pelbagai agama telah berhimpun di Padang Merdeka di sini seawal jam 6 pagi. Pada penganjuran kali ini, ia dimeriahkan dengan kehadiran Yang di-Pertua Negeri Sarawak Tun Pehin Sri Dr Wan [&#8230;]", "url": "https://dayakdaily.com/tun-pehin-sri-wan-junaidi-ketuai-sarawak-harmony-walk-2024/", "image": "https://i0.wp.com/dayakdaily.com/wp-content/uploads/2024/06/FB_IMG_1719635791022.jpg?fit=1200%2C800&ssl=1", "video": null, "publish_date": "2024-06-29 04:51:05", "author": "Editor RT", "authors": ["Editor RT"], "language": "en", "catgory": "politics", "source_country": "my", "sentiment": 0.074}